<div class="sectionDetail subSection">
    <p>Sauer, født 1885, var en østerriksk professor i germanistikk og litteraturkritiker som fra 1892 bodde i Praha og arbeidet ved det tyske universitetet. Fra 1897-1899 var han dekanus ved Kunstakademiet i Praha, og fra 1907-1908 var han rektor ved det tyske universitetet. Han fremsto som en betydningsfull skikkelse blant sudettyskerne. Da han var redaktør for magasinet «Deutsche Arbeit», sto han fram med nasjonalistiske holdninger i forkant av første verdenskrig. Etter 1918 tok han parti med den nyopprettete staten Tsjekkoslovakia. Gjennom sine litterære studier fokuserte han særlig på særegenheten til den tyske litteraturen fra Sudetenland samtidig som han insisterte på at å være tysk i Tsjekkoslovakia var noe annet enn å være tysk i Østerrike eller Tyskland. Som overbevist nasjonalist bidro Sauer også til at litteraturhistorien ble lest som uttrykk for særegne nasjonale egenskaper ved et folk, og dette ble senere misbrukt av nazistene. Men da hadde Sauer selv ingen innflytelse lenger; han døde i Praha i 1926.</p>
    <p>I samlinga finnes flere hundre titler fra August Sauers store og rikholdige bibliotek, som stort sett besto av skjønnlitteratur og bøker om litteratur. Sauers bøker kan finnes igjen gjennom tre ex libris og et stempel han brukte. I og med at August Sauer døde i 1926, vet vi ikke hvordan bøkene kom til Nasjonalbiblioteket. Det finnes to mulige forklaringer. Sauers kone, Helga, kan ha solgt mannens bibliotek videre og bøkene kan senere ha blitt gitt som gave til Nasjonalbiblioteket. Bøkene kan også ha blitt konfiskert etter krigen på grunn av hennes tyske nasjonalitet.</p>
    </div>
