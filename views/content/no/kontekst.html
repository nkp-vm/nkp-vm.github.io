<p>Vil du kontrollere et samfunn, må du kontrolle hva hvert enkelt menneske leser, ser og hører. </p>

<p>Helt siden mennesker begynte å skrive ned sine tanker, og dermed spre idéer, har myndigheter og andre autoriteter forsøkt å stoppe spredningen av tanker som enten på religiøst, moralsk eller politisk grunnlag kunne skade eller oppheve de rådende idéer. Bøker har blitt sensurert, inndratt, beslaglagt og destruert. Forfattere og vitenskapsfolk har blitt forfulgt og mange også mishandlet og drept for sine nedskrevne tanker og idéer. Vitenskap, politikk, religion, kunst; nye tanker kan være farlige, og for et totalitært regime er det viktig å ha kontroll over hvilke tanker som blir tenkt og hvilke meninger og holdninger som blir ytret. </p>

<p>Nazistenes mål om å skape en ny, germansk verdensorden, krevde streng kontroll av alle idéer og all motkultur som i mellomkrigstiden hadde blomstret. Hva folk leste, så og hørte måtte passe inn i dannelsen av det germanske mennesket; det ariske, raserene mennesket. Gjennom streng kontroll av tilgjengelige kulturelle uttrykk, skulle man fjerne alle idéer som tilhørte hovedfiendene: marxismen, jødene, arbeiderbevegelsen, liberalismen og demokratiet. Alle ytringer som problematiserte nazismen, alle former for kulturelle uttrykk som kunne virke demotiverende på oppbyggingen av den germanske ånden, ble forbudt. Det skulle skapes et positivt bilde av Nazi-Tyskland og det germanske folk i alle de okkuperte områdene.

(illustrasjon: vakker nazi-plakat, må finne) </p>

<p>For å oppnå dette, benyttet nazistene seg av velkjente metoder: sensur, beslaglegging og propaganda. </p>

<p>I 1938 ble den tsjekkoslovakiske regjeringen tvunget til å avstå de delene av landet som besto av Böhmen og Mähren til Tyskland, som tidligere samme år også hadde innlemmet Østerrike i sitt storgermanske rike. Områdene, som blir kalt Sudetlandet, hadde en høy andel tyskspråklige innbyggere som hadde blitt innlemmet i Tsjekkoslovakia etter første verdenskrig. I 1939 okkuperte Tyskland de resterende delene av de tsjekkiske områdene. </p>

<p>Allerede i 1938 i Sudetlandet ble offentlige biblioteker og skolebiblioteker stengt. All uønsket litteratur ble fjernet, og litteratur som presenterte synet til ulike grupper nazistene så på som fiender, ble sensurert, herunder litteratur av jødiske forfattere, frimurere og "emigrant"-forfattere (nasjonale forfattere som skrev fra andre land), sosialister og soldater fra fremmedlegionen.

(illustrasjon: kartet over Tsjekkoslovakia som Torolf Elster har i sin bok?) </p>

<p>Norge ble okkupert 9. april 1940. Dagen etter gikk det tyske sikkerhetspolitiet til aksjon mot forlaget, bokhandlene og bibliotekene for å fjerne og destruere alle eksemplarer av ei bok som allerede hadde blitt forbudt i Tyskland: Hitler har sagt det av Hermann Rauschning. Tyskerne skulle også fjerne to andre bøker som tidligere var gitt ut på norsk, hvis de kom over dem: Myrsoldater av Wolfgang Langhoff og Mitt liv av Leo Trotskij.

(illustrasjon: Hermann Rauschnings bok, tittelbladet) </p>
 
<p>Listen over hvilke forfattere og bøker som var forbudt, var lang og ble stadig lengre utover i krigsårene. Listene var opprinnelige tyske, men ble tilpasset de enkelte landene hvor den tyske sensur- og beslagleggingspraksisen skulle fungere. </p>

<p>I Norge ble listene fulgt opp både av tysk sikkerhetspoliti og norske folk som var medlemmer av Nasjonal Samling. Noen norske forlag ble stengt, andre måtte finne seg i å bli kontrollert. Bibliotekenes samlinger ble nøye inspisert. Hver måned kom det noen fra enten norske eller tyske myndigheter og sjekket hyllene. Både for å se til at det ikke fantes forbudte bøker i biblioteket, men også for å sjekke om bibliotekarene satte fram den nye litteraturen de hadde fått påbud om å promotere. Dette kunne være tysk litteratur eller litteratur som stilte den nye ordningen i landet i et fordelaktig lys.

(illustrasjon: Norsk liste over beslaglagte bøker, faksimile) </p>
