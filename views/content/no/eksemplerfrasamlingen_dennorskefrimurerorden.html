<div class="sectionDetail subSection">
    <p>Den Norske Store Landsloge er navnet på Den norske Frimurerorden fra før 1934 og er således et av stemplene en kan finne igjen i flere av bøkene i samlinga. Den største norske frimurerboksamlinga er fra frimurernes hovedkvarter i Oslo. Dette biblioteket kan dateres helt tilbake til 1818, og inneholdt blant annet Fredrik Vs bibel, som var den første trykte bibel på et skandinavisk språk. Dette biblioteket ble beslaglagt i sin helhet i 1940 da norsk frimureri ble oppløst og all eiendom som hadde tilhørt frimurerne tilfalt den norske NS-regjeringen. Frimurernes bibliotek, arkiv og andre eiendeler ble sendt til den tyske sikkerhetstjenestens hovedkvarter i Berlin høsten 1941. I 1943 ble bøkene flyttet fra Berlin til Schlesien og deponert i slott som ble brukt til oppbevaring av materiale som måtte reddes fra de alliertes bombing. I 1947 ble deler av det konfiskerte materialet returnert til den norske losjen fra Offenbach Archival Depot. I 2009 ble en ny del av samlinga returnert fra Poznan, Polen. Fremdeles befinner flere deler av samlingen seg i ulike deler av Europa. Norske frimurerer jobber aktivt for repatriering, det vil si at bøkene fra 1940 skal returneres til Norge.</p>
    <p>Vi vet ennå ikke hvor mange bøker som befinner seg i denne samlinga, til nå er det funnet 7, men gjennom studier av stempler og ex libris, vet vi at bøkene stammer fra de norske losjene selv om bøkene ikke er skrevet på norsk.</p>
</div>