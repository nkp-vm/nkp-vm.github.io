<div class="sectionDetail subSection">
    <p>Smichovsky (1897-1951) sitt liv var full av motsigelser. Han var temperamentsfull, intelligent og hadde en enestående hukommelse. Han var fascist og jobbet som spion for nazistene, samtidig som han var kabbalist og satanist. Han hadde kallenavn som «småbydjevelen» og «djevelens kamerat». Han vokste opp i en rik, katolsk familie i Praha og studerte jus som ung mann. Under første verdenskrig ble han innkalt til militærtjeneste og tjenestegjorde da i etterretningen ved den italienske fronten. Ved første anledning deserterte han og som italiensk krigsfange ble han en del av den tsjekkoslovakiske legionen samtidig som han tjenestegjorde for italiensk etterretning. I 1920 var han tilbake i Praha og fullførte sin utdannelse innen jus. Deretter flyttet han og studerte teologi i Roma og filosofi i Toulouse. Han snakket flere språk flytende ved siden av tsjekkisk og tysk; gresk, latin, hebraisk, italiensk og fransk, og han leste engelsk. Han var ekspert på kabbalisme og åndemaning, noe han også praktiserte. Han elsket bøker og hadde et stort bibliotek som inneholdt mange sjeldne bøker. Da nazistene okkuperte Tsjekkoslovakia, ble Smichovsky straks kontaktet av tysk etterretning, SD. De truet ham til samarbeid ved å henvise til hans spionvirksomhet under første verdenskrig. Smichovsky bidro med informasjon til nazistene om frimurere, den anti-østerrikske mafiaen, Sokol idrettsbevegelse og okkulte foreninger. Han hadde et eget kontor på universitetsbiblioteket i Praha. Nazistene oppdaget snart at informasjonen han ga dem var mangelfull, og oppdaget at han selv hadde pleiet kontakt med frimurere og jesuitter, samt at han var homofil. Smichovsky ble derfor arrestert og satt fengslet tre ganger i løpet av andre verdenskrig, sist gang i mai 1945. Selv om han ble satt fri da krigen var slutt, ble han igjen fengslet i 1946, denne gangen av etterkrigsregjeringen, men ble satt fri da han hevdet å ha dokumenter som kunne kompromittere president Benes. Da kommunistene kom til makten i 1948, begynte Smichovsky å arbeide i det hemmelige politiet hvor han fikk utstrakt bruk for sin erfaring som spion og etterretningsagent. Han må allikevel ha gjort noe galt, for senere ble han arrestert igjen og satt fengslet i 1951 da han døde som følge av en skade påført av en fengselsbetjent. Imidlertid har det versert andre versjoner om hans død, hvorav noen foreslår at han ble hentet av djevelen selv i cellen sin, eller at han konverterte til jødedommen og døde som følge av blodforgiftning etter å ha blitt omskåret.</p>
    <p>Smichovskys private bibliotek regnes for å ha vært den største samlingen av okkult litteratur i Tsjekkoslovakia. Mens han satt i fengsel, skrev Nasjonalbiblioteket til utdanningsdepartementet, som inntil da hadde Smichovskys boksamling i sin forvaring, og ba om å få avlevert bøkene. Historien om Smichovskys okkulte bibliotek forteller en annen historie om denne samlinga, hvor Nasjonalbiblioteket selv spiller en rolle i overtakelsen av bøker.</p>
    <div readmore title="Portrett av Jiří Arvéd Smíchovský" id="collection_Smichovsky">
        <p><image-and-caption image-src="smichovsky-1.jpg" caption-text="Jiří Arvéd Smíchovský // NAKONEČNÝ, M. Novodobý český hermetismus, Praha, 1995"></image-and-caption></p>
    </div>
    </div>
