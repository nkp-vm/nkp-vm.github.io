<div class="sectionDetail subSection">
    <p>En av de eldste frimurerlosjene i Europa, var den tyske Grosse National-Mutterloge «Zu den drei Weltkugeln». Da Hitler kom til makten og frimureri ble forbudt, ga ledelsen av Grosse National-Mutterloge etter for press fra nazistene og losjen ble en sekulær orden og således likvidert i 1935. Stormesteren i denne losjen er berømt for sitt brev til Hitler: «Vi er ikke lenger frimurere. Gi våre 20 000 medlemmer en sjanse til å bidra til det nazistiske folkets stat …». En stor del av storlosjens bibliotek før andre verdenskrig, er nå en del av et institutt ved Mickiewicz Universitetet i Poznan, men en del av bøkene har også havnet i samlingen i Praha. De kom antagelig dit da Tyskland ble bombet av De allierte og alle verdifulle samlinger ble flyttet ut av landet. Til nå er det funnet godt over hundre titler som har tilhørt Zu den drei Weltkugeln.</p>
</div>