<!-- place any 'section' HTML in these files -->

<div class="sectionDetail">

<div quotebox type="quote"> <p>Papir, dokumenter og brever ble av ildstormen ført like inn i Tsjekkoslovakiet.</p> </div>
<p><i>Anna Fosse Clauss i brev hjem til Norge under bombinga av Dresden i 1945.</i></p>

<p>I Tsjekkias nasjonalbibliotek i Praha befinner det seg et depot med bøker som har stått urørt i mange år. Til nå har de ikke vært registrert i bibliotekets kataloger. Dette er beslaglagte bøker fra andre verdenskrig, og fra tiden like etter krigen. Her kommer historien om disse bøkene, en historie som ennå ikke er avsluttet.</p>

<p>Et lett overslag forteller oss at det kan ha blitt beslaglagt 12 millioner bøker etter andre verdenskrig i det som den gang var Tsjekkoslovakia. De fleste av disse bøkene ble håndtert av det tsjekkoslovakiske nasjonalbiblioteket. Bøkene er fra både 1700-, 1800- og 1900-tallet.</p>

<p>I Nasjonalbiblioteket har man valgt ut 300 000 beslaglagte bøker av utenlandsk opprinnelse og funnet ut at rundt 12 000 titler har stempler eller eierens navn. Dermed kan man begynne arbeidet med å kartlegge hver enkelt boks reise: Hvem eide denne boka? Hvorfor ble den beslaglagt? Hva hendte med bokas eier? Hvor havnet boka? Hvem har hatt befatning med den? Og hvorfor befinner den seg i Nasjonalbiblioteket i Tsjekkia i dag?</p>

<p>Boksamlinga forteller mange historier. En av dem er historien om totalitære regimers forsøk på å utslette uønskede mennesker og deres eiendommer, herunder deres boksamlinger. Nå vil du møte historien til noen av bøkene som nazistene og kommunistene forsøkte å fjerne, og eierne deres. Du vil også møte historien om to land som på ulike måter ble forandret gjennom nazistenes tilstedeværelse.</p>

</div>
