<div class="sectionDetail">
    <p>I samlingen i det tsjekkiske nasjonalbiblioteket finnes det bøker fra en norsk frimurerlosje, Den Norske Store Landsloge. De norske samlingene med frimurernes egne bøker, var de eneste boksamlingene som ble sendt ut av Norge under andre verdenskrig. At disse bøkene nå har blitt funnet igjen i Nasjonalbiblioteket i Tsjekkia, 70 år senere, er en liten sensasjon. Vi vet ennå ikke hvilke bøker som befinner seg i samlinga, men gjennom studier av stempler og ex libris, vet vi at bøkene stammer fra den norske losjen. </p>
    <p>Den Norske Store Landsloge er navnet på Den norske Frimurerorden fra før 1934. Denne losjen har hatt sitt bibliotek i frimurernes lokaler i Oslo. Dette biblioteket kan dateres helt tilbake til 1818, og skal inneholde blant annet Fredrik Vs bibel, som var den første trykte bibel på et skandinavisk språk. Dette biblioteket ble konfiskert i sin helhet i 1940 da norsk frimureri ble oppløst ved den tyske okkupasjonen.</p> 
    <p>Denne boksamlingen og andre frimurer-samlinger, ble sendt til den tyske sikkerhetstjenestens bibliotek i Berlin høsten 1941. I 1943 ble bøkene flyttet fra Berlin til Schlesien og deponert i slott som ble brukt til oppbevaring av materiale som måtte reddes fra de alliertes bombing. I 1947 ble deler av det konfiskerte materialet returnert til den norske losjen fra Offenbach Archival Depot. I 2009 ble en ny del av samlinga returnert fra Poznan, Polen. Fremdeles befinner flere deler av samlingen seg i ulike deler av Europa. Norske frimurerer jobber aktivt for repatriering, det vil si at bøkene fra 1940 skal returneres til Norge.</p>
</div>
