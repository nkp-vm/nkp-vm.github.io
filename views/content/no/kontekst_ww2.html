<!-- place any 'section' HTML in these files -->

<div class="sectionDetail">
    <p>Nazistenes mål om å skape en ny, germansk verdensorden, krevde streng kontroll av alle idéer og all motkultur som i mellomkrigstiden hadde blomstret. Hva folk leste, så og hørte måtte passe inn i dannelsen av det germanske mennesket; det ariske, raserene mennesket. Gjennom streng kontroll av tilgjengelige kulturelle uttrykk, skulle man fjerne alle idéer som tilhørte fienden. Alle ytringer som problematiserte nazismen, alle former for kulturelle uttrykk som kunne virke demotiverende på oppbyggingen av den germanske ånden, ble forbudt. Det skulle skapes et positivt bilde av Nazi-Tyskland og det germanske folk i alle de okkuperte områdene. For å oppnå dette, benyttet nazistene seg av velkjente metoder: sensur, beslaglegging og propaganda.</p>
    <div readmore title="NS plakat" id="context_rm1">
        <p><image-and-caption image-src="nsplakat.jpg" caption-text="Propagandaplakat fra NS. // Gjengitt fra <i>Parti og plakat. NS 1933-1945.</i> Historisk forlag (2005)"></image-and-caption></p>
    </div>
    <p><h2>Tsjekkoslovakia – bindeleddet mellom øst og vest</h2></p>

    <div quotebox type="quote"> <p>Forståelsen av den tilspissede konflikten, som i dag gjelder Tsjekkoslovakias uavhengighet, som i går gjaldt Østerrrike og i morgen vil gjelde alle demokratiske folk, må søke sine momenter i dagens politiske krefter og i fortidens lange og omskiftende utvikling.</p> </div>
    <p><i>Torolf Elster: <i>Tsjekkoslovakia og den tyske imperialismen</i>, 1938.</i></p>

    <p>I løpet av 1938-1939 tok Tyskland kontroll over de tsjekkiske områdene av Tsjekkoslovakia hvor det bodde en stor andel tyskspråklige, såkalte sudettyskere. Etter tysk overtakelse av Sudetenland i 1938, ble alle offentlige tsjekkiske bibliotek og skolebibliotek stengt. All uønsket litteratur ble fjernet.</p>

    <p>Norge ble okkupert 9. april 1940. Dagen etter gikk det tyske sikkerhetspolitiet til aksjon mot forlag, bokhandler og bibliotek for å fjerne og destruere alle eksemplarer av ei bok som allerede hadde blitt forbudt i Tyskland: <i> Gespräche mit Hitler [Hitler har sagt det]</i> av Hermann Rauschning. Det var starten på en lang prosess for å nazifisere det norske samfunnet og fjerne uønsket litteratur.</p>

    <p>Listene over hvilke forfattere og bøker som var forbudt, var lange og ble stadig lengre utover i krigsårene. Listene var opprinnelige tyske, men ble tilpasset de enkelte landene hvor den tyske sensur- og beslagleggingspraksisen skulle fungere.</p>

    <div readmore title="Forbudte bøker i Norge" id="context_rm2">
        <p><image-and-caption image-src="beslaglagteboker.jpg" caption-text="4.	Utdrag fra den norske lista "Beslaglagte bøker", 1940-1945."></image-and-caption></p>
    </div>

    <p>I Norge ble listene fulgt opp både av tysk sikkerhetspoliti, norske politifolk og medlemmer av Nasjonal Samling. Noen norske forlag ble stengt, andre måtte finne seg i å bli kontrollert. Bibliotekenes samlinger ble nøye inspisert. Hver måned kom det noen fra enten norske eller tyske myndigheter og sjekket hyllene. Både for å se til at det ikke fantes forbudte bøker i biblioteket, men også for å sjekke om bibliotekarene satte fram den nye litteraturen de hadde fått påbud om å promotere. Dette kunne være tysk litteratur eller litteratur som stilte de nye myndighetene i landet i et fordelaktig lys.</p>

    <div readmore title="Folkebiblioteket i Kristiansand" id="folkebiblioteketikristiansand">
        <div quotebox type="quote"> <p>En del bøker som vi mente var for gode til å inndras, fikk vi publikum til å "stjele".</p>
        </div>
        <p><i>Biblotekar Frk. Johnson, intervjuet i Fedrelandsvennen 1945.</i></p>
        <p>Det gikk kun få dager fra Norge ble okkupert, til de offentlige bibliotekene fikk besøk av tysk sikkerhetspoliti som fjernet ulovlige titler fra hyllene. Etter krigen fortalte bibliotekarene ved Kristiansand folkebibliotek at de hadde, i likhet med mange andre bibliotekarer landet rundt, oppfordret folk de visste var imot okkupasjonen til å låne med seg de forbudte bøkene hjem på "langtidslån". Dermed ble noen titler ikke funnet i bibliotekene, men befant seg i private hjem til etter at krigen var slutt.</p>
    </div>
    <p>Nazistenes lister over forbudte bøker inneholdt spesielt bøker skrevet av jøder og kommunister, men det kunne også være bøker som ble forbudt på grunn av sitt kunstneriske eller moralske innhold. Hvis forfatteren av ei bok var jødisk, var boka per definisjon verdiløs og rett ut ødeleggende for det germanske mennesket.</p>

    <div readmore title="Det røde bibliotek på Rjukan" id="detrodebibliotek">
                <div quotebox type="quote"> <p>5000 bøker av pornografisk og samfunnsfiendtlig karakter fjernet. (...) I hele sitt vesen har bibliotekets samling vært gjennomsyret av klassekampens og hatets ånd.</p>
        </div>
        <p><i>Nazifisert lokalavis, Rjukan Dagblad, 1942.</i></p>
        <p>Mellom 1917-1936 samlet daværende biblioteksjef på Rjukan bibliotek, Henrik J. Hjartøy, en stor mengde bøker, tidsskrifter og småskrifter som tar for seg ulike sider ved arbeiderbevegelsen. Fra okkupasjonen av Norge, ble denne samlinga gjenstand for stor oppmerksomhet fra tyskerne, som ville at alt av marxistisk litteratur skulle fjernes fra norske folkeboksamlinger. Biblioteksjef Anders Andreassen lånte tidlig i okkkupasjonstiden ut flere viktige titler på langtidslån, akkurat som i mange andre folkebibliotek rundt om i landet. De mest sjeldne bøkene i samlinga ble lagret i kirketårnet på bygdas kirke, hvor det var lite sannsynlig at tyskerne ville finne dem. Ellers ble "Det røde bibliotek" pakket ned i trekasser og sendt til Kulturdepartementets lokaler i Oslo. Etter krigen ble alt sendt intakt tilbake til Rjukan.</p>
    </div>

    <p><h2>«Kjenn din fiende» - med rett til å plyndre</h2></p>
    <p>Nazistenes innsamling og beslag av jødiske og frimureriske skrifter startet allerede i 1935. Utover i krigsårene ble samlingene med «fiendtlig» litteratur som skulle studeres større og større i takt med at Nazi-Tyskland ekspanderte. I Tyskland og i de okkuperte landene var det særlig to organisasjoner som sto for beslag av «fiendtlig» litteratur. Det ene var Alfred Rosenbergs <i>Einsatzstab</i> (ERR), en egen avdeling under utenriksministeriet som sto for den ideologiske oppbyggingen av studiet av nazistenes fiender. Det andre var <i>Reichsicherheitshauptamt</i> (RSHA) som under ledelse av Reinhard Heydrich i SS, før han ble utsatt for et attentat i Praha i 1942 og døde, skulle bekjempe ideologisk motstand av Nazi-Tyskland. <i>Sicherheitsdienst</i> (SD) sto for utøvelsen av virksomheten og beslagla millioner av bøker i Tyskland og i de okkuperte områdene. I tillegg til å stå for de største plyndringene av jødiske og andre forfulgte gruppers verdifulle samlinger av kunst, litteratur og arkiver, sto også RSHA etter omorganisering i 1940 for planleggingen og utførelsen av de store massemordene på jøder, polakker og russere i Øst-Europa ved hjelp av de beryktede SS-Einsatzkommandoene.</p>

    <p><h2>Frimureriet – «en jødisk kamporganisasjon»</h2></p>
    <p>Etter nasjonalsosialistisk syn, var frimurere «jødenes forlengede arm». Etter som jødene var nazistenes hovedfiender, var frimurerne det også. Ifølge en norsk propagandautgivelse med tittelen: «Frimureriets hemmelighet: avsløringer bygget på autentisk materiale fra de beslaglagte frimurerarkiver i Oslo m. m.» fra 1942, var «ytterste venstre fløi av den internasjonale jødedom [er] således kommunismen. Ytterste høire fløi er frimureriet og den jødiske storfinans». Bare en måned etter at Hitler kom til makten, ble de første losjebibliotekene beslaglagt i Tyskland. Alt frimureri ble opphevet i Tyskland i 1935. Etter hvert ble frimurere forfulgt og mange satt i konsentrasjonsleirer, både frimurere fra Tyskland og fra de okkuperte landene.</p>
    <p>Samlinga med beslaglagte bøker i Nasjonalbiblioteket, inneholder en stor del frimurer-litteratur.</p>


</div>
