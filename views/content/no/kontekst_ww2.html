<!-- place any 'section' HTML in these files -->

<div class="sectionDetail">
    <p>I 1938 ble den tsjekkoslovakiske regjeringen tvunget til å avstå de delene av landet som besto av Böhmen og Mähren til Tyskland, som tidligere samme år også hadde innlemmet Østerrike i sitt storgermanske rike. Områdene, som blir kalt Sudetlandet, hadde en høy andel tyskspråklige innbyggere som hadde blitt innlemmet i Tsjekkoslovakia etter første verdenskrig. I 1939 okkuperte Tyskland de resterende delene av de tsjekkiske områdene. </p>

<p>Allerede i 1938 i Sudetlandet ble offentlige biblioteker og skolebiblioteker stengt. All uønsket litteratur ble fjernet, og litteratur som presenterte synet til ulike grupper nazistene så på som fiender, ble sensurert, herunder litteratur av jødiske forfattere, frimurere og "emigrant"-forfattere (nasjonale forfattere som skrev fra andre land), sosialister og soldater fra fremmedlegionen.

(illustrasjon: kartet over Tsjekkoslovakia som Torolf Elster har i sin bok?) </p>

<p>Norge ble okkupert 9. april 1940. Dagen etter gikk det tyske sikkerhetspolitiet til aksjon mot forlaget, bokhandlene og bibliotekene for å fjerne og destruere alle eksemplarer av ei bok som allerede hadde blitt forbudt i Tyskland: Hitler har sagt det av Hermann Rauschning. Tyskerne skulle også fjerne to andre bøker som tidligere var gitt ut på norsk, hvis de kom over dem: Myrsoldater av Wolfgang Langhoff og Mitt liv av Leo Trotskij.

(illustrasjon: Hermann Rauschnings bok, tittelbladet) </p>
 
<p>Listen over hvilke forfattere og bøker som var forbudt, var lang og ble stadig lengre utover i krigsårene. Listene var opprinnelige tyske, men ble tilpasset de enkelte landene hvor den tyske sensur- og beslagleggingspraksisen skulle fungere. </p>

<p>I Norge ble listene fulgt opp både av tysk sikkerhetspoliti og norske folk som var medlemmer av Nasjonal Samling. Noen norske forlag ble stengt, andre måtte finne seg i å bli kontrollert. Bibliotekenes samlinger ble nøye inspisert. Hver måned kom det noen fra enten norske eller tyske myndigheter og sjekket hyllene. Både for å se til at det ikke fantes forbudte bøker i biblioteket, men også for å sjekke om bibliotekarene satte fram den nye litteraturen de hadde fått påbud om å promotere. Dette kunne være tysk litteratur eller litteratur som stilte den nye ordningen i landet i et fordelaktig lys.

(illustrasjon: Norsk liste over beslaglagte bøker, faksimile) </p>

    <div readmore title="Les mer om folkebiblioteket i Kristiansand" id="folkebiblioteketikristiansand">
<p>Det gikk kun få dager fra Norge ble okkupert, til de offentlige bibliotekene fikk besøk av tysk sikkerhetspoliti som fjernet ulovlige titler fra hyllene. Etter krigen fortalte bibliotekarene ved Kristiansand folkebibliotek at de hadde, i likhet med mange andre bibliotekarer landet rundt, oppfordret folk de visste var imot okkupasjonen til å låne med seg de forbudte bøkene hjem på "langtidslån". Dermed ble noen titler ikke funnet i bibliotekene, men befant seg i private hjem til etter at krigen var slutt. </p> 

<p>Nazistenes lister over forbudte bøker inneholdt spesielt bøker skrevet av jøder og kommunister, men det kunne også være bøker som ble forbudt på grunn av sitt kunstneriske eller moralske innhold. Hvis man ser til kunsten, ble en stor andel kunstverk fjernet fra forskjellige museer, gallerier og institusjoner under nazismen fordi uttrykket var "degenerert"; kunsten var syk. Dette var ofte eksperimentell og abstrakt kunst. Hvis man tolker disse forbudene, kan man si at nazistene ikke ønsket kunst og litteratur som umiddelbart ikke kunne forstås og som ikke var til oppbyggelse for det germanske folket (den rene rase). Hvis kunstverket eller boka i tillegg var laget av eller skrevet av en jødisk person eller en sosialist eller kommunist, var verket per definisjon verdiløst og rett ut ødeleggende for det germanske mennesket. </p>

    </div>
    
        <div readmore title="Les mer om Det røde bibliotek på Rjukan" id="detrodebibliotek">
<p>Mellom 1917-1936 samlet daværende biblioteksjef på Rjukan bibliotek, Henrik J. Hjartøy, en stor mengde bøker, tidsskrifter og småskrifter som tar for seg ulike sider ved arbeiderbevegelsen. Fra okkupasjonen av Norge, ble denne samlinga gjenstand for stor oppmerksomhet fra tyskerne, som ville at alt av marxistisk litteratur skulle fjernes fra norske folkeboksamlinger. Biblioteksjef Anders Andreassen lånte tidlig i okkkupasjonstiden ut flere viktige titler på langtidslån, akkurat som i mange andre folkebibliotek rundt om i landet. De mest sjeldne bøkene i samlinga ble lagret i kirketårnet på bygdas kirke, hvor det var lite sannsynlig at tyskerne ville finne dem. Ellers ble "Det røde bibliotek", som det blir kalt, pakket ned i trekasser og sendt til Kulturdepartementets lokaler i Oslo. Etter krigen ble alt sendt intakt tilbake til Rjukan. </p>

    </div>

</div>
