<div class="sectionDetail  subSection">
    <p>Den Norske Store Landsloge je název norského řádu svobodných zednářů z doby před rokem 1934 a zároveň razítko, jímž je opatřeno množství knih ze sbírky. Největší norská sbírka zednářské literatury pochází ze zednářské centrály v Oslo. Knihovna, založená roku 1818, zahrnovala mimo jiné bibli Frederika V., první bibli vytištěnou ve skandinávském jazyce. Celá knihovna byla zabavena roku 1940 po zákazu svobodného zednářství v Norsku, kdy veškerý majetek zednářů připadl norskému režimu NS. Na podzim 1941 pak byly všechny knihy, archivy a další majetek odeslány do berlínského ústředí SS. V roce 1943 byly knihy přemístěny do Slezska do hradů využívaných k uskladnění materiálů mimo dosah spojeneckého bombardování. V roce 1947 získala norská zednářská lóže část zabavených materiálů z archivního skladu v Offenbachu. Další část sbírky byla vrácena v roce 2009 z polské Poznaně. Několik částí sbírky je stále roztroušeno v různých koutech Evropy. Norští svobodní zednáři usilují o jejich repatriaci, aby se do Norska vrátily všechny knihy zabavené roku 1940.</p>
    <p>Dosud se neví, kolik knih původní sbírku tvořilo; v pražské sbírce jich zatím bylo nalezeno sedm, přičemž díky razítkům a exlibris víme, že tyto knihy pocházejí z norské lóže, přestože nejsou napsány v norštině.</p>
</div>
