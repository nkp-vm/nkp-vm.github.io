<!-- place any 'section' HTML in these files -->

<div class="sectionDetail ">
    <p>Záměr nacistů vytvořit nový, germánský světový řád vyžadoval striktní kontrolu všech myšlenek a
        veškerých projevů alternativní kultury, která se rozvinula v meziválečném období. Vše, co lidé četli,
        viděli a poslouchali, muselo být v souladu s podporou germánského, árijského, rasově čistého člověka.
        Striktní kontrolou dostupného kulturního projevu se měly odstranit veškeré myšlenky patřící nepříteli.
        Všechny formy výrazu zpochybňující nacismus, všechny formy kulturního projevu, které by mohly odporovat
        budování germánského ducha, byly zakázány. Na všech okupovaných územích měl být vytvářen pozitivní obraz
        nacistického Německa a německého národa. Za tímto účelem nacisté využívali prověřené metody: cenzuru,
        konfiskaci a propagandu.</p>
    <div readmore title="Plakát norské nacistické strany" id="context_rm1">
        <p><image-and-caption image-src="nsplakat.jpg" caption-text="Propagandistický plakát norské fašistické strany Nasjonal Samling. // Z Parti og plakat. NS 1933–1945. Historisk forlag (2005)"></image-and-caption></p>
    </div>
    <p><h2>"Československo – spojení mezi Východem a Západem"</h2></p>

    <div quotebox type="quote" > <p>Ostrý konflikt, jenž se nyní týká nezávislosti Československa, jenž se včera týkal Rakouska a zítra se bude týkat všech demokratických národů, je třeba chápat na základě současných politických sil a dlouhého, proměnlivého historického vývoje.</p> </div>
    <p><i>Torolf Elster: [Tsjekkoslovakia og den tyske imperialismen] (Československo a německý imperialismus), 1938.</i></p>

    <p>V letech 1938–1939 Německo zabralo česká území patřící Československu, na nichž žilo vyšší procento německy mluvící populace, takzvaných sudetských Němců. Po okupaci Sudet roku 1938 byly uzavřeny všechny české veřejné a školní knihovny a veškerá nežádoucí literatura byla odstraněna.</p>

    <p>Okupace Norska začala 9. dubna 1940. O den později gestapo provedlo razie v nakladatelstvích, knihkupectvích a knihovnách, z nichž odvezlo a poté zničilo všechny výtisky knihy, která byla již zakázána v Německu: <i>[Gespräche mit Hitler] (Mluvil jsem s Hitlerem</i> od Hermanna Rauschninga. Znamenalo to počátek dlouhého procesu nacifikace norské společnosti zahrnujícího odstranění nežádoucí literatury.</p>

    <p>Seznam zakázaných autorů a knih byl dlouhý a postupně se rozšiřoval. Tento původně německý soupis byl přizpůsobován jednotlivým zemím, v nichž nacistické Německo provádělo cenzuru a konfiskaci.</p>

    <div readmore title="Seznam zakázaných knih v Norsku" id="context_rm2">
        <p><image-and-caption image-src="beslaglagteboker.jpg" caption-text="Výňatek ze seznamu [„Beslaglagte bøker”] (Konfiskované knihy), 1940–1945."></image-and-caption></p>
    </div>

    <p>V Norsku tento seznam sloužil gestapu, norské policii a členům norské fašistické strany NS [Nasjonal Samling]. Některá norská nakladatelství byla uzavřena, další se musela podvolit kontrole. Knihovní sbírky byly důkladně kontrolovány. Každý měsíc přišel zástupce německých nebo norských úřadů ověřit, zda se v knihovně nenacházejí zakázané knihy a zda knihovníci doporučují čtenářům knihy, které dostali přikázáno propagovat. Šlo o německou literaturu a knihy vykreslující nový řád v Norsku v příznivém světle.</p>

    <div readmore title="Veřejná knihovna v Kristiansandu" id="folkebiblioteketikristiansand">
        <div quotebox type="quote" > <p>„Docházelo zde ke ,krádežímʻ cenných knih, které jsme nemohli nechat zkonfiskovat, ze strany veřejnosti.”</p></div>
        <p><i>Knihovník Reidun Johnsen pro místní noviny Fædrelandsvennen, květen 1945.</i></p>
        <p>Trvalo jen pár dnů, než po okupaci Norska příslušníci gestapa vtrhli do knihoven a zabavili ilegální tituly. Knihovníci veřejné knihovny v Kristiansandu, podobně jako mnozí další po celém Norsku, po válce vzpomínali, jak vybízeli lidi, o nichž věděli, že nesouhlasí s okupací, k „dlouhodobé zápůjčce“ zakázaných knih. Některé z titulů se tak až do období po skončení války nenacházely v knihovně, nýbrž v soukromých domech.</p>
    </div>
    <p>Nacistický seznam zakázaných knih obsahoval především díla židovských a komunistických autorů a také knihy zapovězené pro jejich umělecký či etický obsah. Každá kniha napsaná Židem byla automaticky považována za bezcennou a destruktivní pro německý národ.</p>

    <div readmore title="Rudá knihovna v Rjukanu" id="detrodebibliotek">
        <p>Vedoucí knihovny ve městě Rjukan Henrik J. Hjartøy shromáždil mezi lety 1917 a 1936 velké množství knih, časopisů a pojednání zabývajících se různými aspekty dělnického hnutí. Po okupaci Norska tato sbírka ihned přitáhla pozornost nacistů, kteří usilovali o odstranění veškeré marxistické literatury z norských veřejných knihoven. Hlavní knihovník Anders Andreassen, stejně jako mnoho dalších knihovníků po celé zemi, v prvních dnech okupace dlouhodobě zapůjčil některé významné tituly. Nejvzácnější knihy ze sbírky byly uskladněny ve věži místního kostela, tedy v relativním bezpečí před nacisty. Zbytek „Rudé knihovny“ byl sbalen do dřevěných krabic a odvezen do areálu Ministerstva kultury v Oslo. Po válce se všechny knihy vrátily neporušené do Rjukanu.</p>
    </div>

    <p><h2>„Poznej svého nepřítele” – s právem rabovat</h2></p>
    <p>Židovská a zednářská díla začali nacisté shromažďovat a zabavovat již v roce 1935. S expanzí nacistického Německa se rozšiřovaly i seznamy „nepřátelské“ literatury, kterou bylo třeba sledovat. Odpovědnost za konfiskaci nepřátelské literatury v Německu i okupovaných zemích nesly dvě hlavní organizace. Jednou byla ERR ([Einsatzstab] Alfreda Rosenberga), samostatné oddělení Ministerstva zahraničních věcí odpovědné za ideologické studium nacistických nepřátel. Druhou pak RSHA [Reichsicherheitshauptamt] pod velením Reinharda Heydricha, až do jeho smrti po atentátu provedeném roku 1942 v Praze, potírající ideologický vzdor vůči nacistickému Německu. Odpovědnost za provádění operací nesla SD [Sicherheitsdienst], která zabavila miliony knih v Německu i na okupovaných územích. RSHA nejen stála za největším rabováním cenných uměleckých a literárních sbírek a archivů patřících Židům a dalším perzekvovaným skupinám, ale byla také zodpovědná, po reorganizaci z roku 1940, za plánování a provádění systematického hromadného vyvražďování Židů, Poláků a Rusů ve východní Evropě uskutečňovaného s pomocí nechvalně známých komand SS Einsatz.</p>

    <p><h2>Svobodné zednářství – „židovská bojová organizace”</h2></p>
    <p>Nacisté považovali svobodné zednáře za prodlouženou ruku Židů. A jelikož Židé byli hlavními nepřáteli nacistů, stali se jimi i zednáři. V norském propagandistickém díle „Tajemství svobodného zednářství: odhalení na základě autentických materiálů ze zabavených zednářských archivů v Oslo atd.“ z roku 1942 se psalo: „Nejlevicovějším křídlem mezinárodního židovství je komunismus. Nejpravicovějším křídlem je svobodné zednářství a židovský velkokapitál.“ Pouhý měsíc po nástupu Hitlera k moci začalo v Německu zabavování knihoven zednářských lóží. Roku 1935 bylo svobodné zednářství v Německu zakázáno. Zednáři byli pronásledováni a mnozí (z Německa i okupovaných zemí) skončili v koncentračních táborech.</p>
    <p>Sbírka zabavených knih v Národní knihovně zahrnuje velké množství zednářské literatury.</p>


</div>
