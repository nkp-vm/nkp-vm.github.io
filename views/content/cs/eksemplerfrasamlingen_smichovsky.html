
<div class="sectionDetail  subSection">
    <p>Život J. A. Smíchovského (1897–1951) byl plný rozporů. Byl to temperamentní, inteligentní člověk s mimořádnou pamětí, fašista pracující jako špion pro nacisty, zároveň však kabalista a satanista. Přezdívalo se mu „malostranský ďábel“ a „ďáblův přítel“. Vyrůstal v bohaté katolické rodině v Praze a studoval právo. Za první světové války musel narukovat a sloužil jako zpravodajský důstojník na italské frontě. Při první příležitosti dezertoval a jako italský válečný zajatec se stal příslušníkem československých legií, zároveň však spolupracoval s italskou zpravodajskou službou. V roce 1920 se vrátil do Prahy a dokončil studium práv. Poté studoval teologii v Římě a filozofii v Toulouse. Ovládal několik jazyků, vedle češtiny mluvil plynule německy, řecky, latinsky, hebrejsky, italsky a francouzsky a četl anglicky. Byl odborníkem na kabalistiku a exorcismus, které také praktikoval. Miloval knihy a vytvořil si rozsáhlou knihovnu obsahující řadu vzácných titulů. Po nacistické okupaci Československa ho rychle kontaktovala německá zpravodajská služba SD. Přinutila ho ke spolupráci pod pohrůžkou zveřejnění zprávy o jeho výzvědné činnosti za první světové války. Smíchovský předával nacistům informace o svobodných zednářích, protirakouské „mafii“, Sokolu a okultních spolcích. Disponoval vlastní kanceláří v univerzitní knihovně v Praze. Nacisté však rychle zjistili, že jím předávané informace jsou mylné a že Smíchovský udržuje kontakty se zednáři a jezuity, a navíc i s homosexuály. Byl proto zatčen a během války třikrát vězněn, naposledy v květnu 1945. Přestože byl po skončení války propuštěn na svobodu, v roce 1946 ho poválečná vláda znovu uvěznila. Následně byl ale propuštěn, neboť tvrdil, že disponuje dokumenty kompromitujícími prezidenta Beneše. Po komunistickém převratu v únoru 1948 začal Smíchovský pracovat pro tajnou policii a využíval svých zkušeností špiona a výzvědného agenta. Zřejmě provedl něco špatného, jelikož byl zatčen a znovu poslán do vězení, kde v roce 1951 zemřel na následky zranění způsobeného dozorcem. Kolovaly však i jiné verze jeho smrti, jako např. že ho z vězeňské cely odnesl samotný ďábel či že konvertoval k judaismu a zemřel v důsledku otravy krve po provedení obřízky.</p>

    <p>Smíchovského soukromá knihovna je považována za nejrozsáhlejší sbírku okultní literatury v Československu. Během jeho pobytu ve vězení se Národní knihovna obrátila na Ministerstvo školství, které v té době mělo Smíchovského knihovnu v úschově, se žádostí o předání knih do jejích sbírek. Historie Smíchovského okultní knihovny vypráví další příběh této sbírky, příběh, v němž při získání knih hrála roli i Národní knihovna.</p>
    <div readmore title="Portrét Jiřího Arvéda Smíchovského" id="collection_Smichovsky">
        <p><image-and-caption image-src="smichovsky-1.jpg" caption-text="Jiří Arvéd Smíchovský // NAKONEČNÝ, M. Novodobý český hermetismus, Praha, 1995"></image-and-caption></p>
    </div>
</div>
