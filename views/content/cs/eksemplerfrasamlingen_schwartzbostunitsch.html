<div class="sectionDetail  subSection">
    <p>Schwartz-Bostunitsch, narozený roku 1883 jako Grigorij V. Bostunič, pocházel z Rigy z částečně německé rodiny, díky čemuž v dětství a dospívání často navštěvoval Německo. V meziválečném období ho zaujal text „Protokoly sionských mudrců“ tvrdící, že Židé usilují o světovou nadvládu. K jeho zájmům patřilo také svobodné zednářství a komunismus. Schwartz-Bostunitsch v této době cestoval po Balkáně a přednášel o „židovsko-zednářsko-bolševickém spiknutí“. Zajímal se také o okultismus a teozofii. V roce 1922 vydal svou první knihu, <i>Svobodné zednářství a ruská revoluce</i>. V roce 1924 přijal německé občanství a začal být považovaný za odborníka na tajné, nadnárodní síly celého světa. Stal se oblíbeným přispěvatelem ideologického časopisu NSDAP <i>Weltkampf</i> vydávaného Alfredem Rosenbergem. Schwartz-Bostunitsch začal být aktivní v politických kruzích a ve dvacátých letech pracoval pro nacistickou tiskovou agenturu <i>Weltdienst</i>, kde se dostal do těsného kontaktu se SS. Podporoval zejména Heinricha Himmlera pro jeho antisemitismus. V roce 1935 získal hodnost <i>Hauptsturmführer</i> a s využitím své knihy přednášel o Židech, svobodných zednářích a dalších „konspirátorech“ proti nacistům. V roce 1944 byl na Himmlerovo osobní doporučení povýšen na <i>SS Standartenführera</i>.</p>
    <p>Schwartz-Bostunitsch disponoval rozsáhlou knihovnou s antisemitskou literaturou, knihami o svobodném zednářství, okultních silách a tajných organizacích. Svou sbírku chtěl věnovat budoucímu ústavu zaměřenému na studium konspirací. Když na začátku roku 1944 Spojenci bombardovali Berlín, odvezl manželku i celou knihovnu na hrad ve Slezsku. Jeho další osud zůstává neznámý. Schwartz-Bostunitsch je uvedený na seznamu zajatců (příslušníků SS) americké armády, tento dokument se však dnes nachází v moskevském archivu. Má se za to, že zemřel roku 1945. Jeho korespondence s Himmlerem a dalšími vysokými důstojníky SS je uložena v německém Spolkovém archivu.</p>
    <div readmore title="Exlibris Gregora Schwartz-Bostunitsche" id="collection_schwartzbostunitsch">
        <p><image-and-caption image-src="schwartzbostunitsch.jpg" caption-text="Exlibris Gregora Schwartz-Bostunitsche // Národní knihovna České republiky"></image-and-caption></p>
    </div>
    </div>
